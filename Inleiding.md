## Inleiding
Het klimaat verandert. De temperatuur op aarde stijgt. Nederland krijgt steeds meer te maken met extreem weer zoals hitte en droogte, maar ook met wateroverlast en overstromingen. Klimaatverandering heeft grote gevolgen voor mens, natuur en milieu. Daarom neemt Nederland maatregelen om zich aan te passen aan de gevolgen van klimaatverandering (klimaatadaptatie) en om verdere klimaatverandering te beperken o.a. door de vermindering van de uitstoot van broeikasgassen (klimaatmitigatie). 

Het ministerie van Infrastructuur en Waterstaat (IenW) wil haar informatievoorziening met betrekking tot klimaatadaptatie stroomlijnen, en heeft het initiatief genomen tot het opstellen van een begrippenkader en informatiemodel klimaatadaptatie. IenW heeft aan Geonovum gevraagd hierin ondersteuning te bieden. 

### Doel
Om monitoring van klimaatadaptatie effectief en betekenisvol te kunnen uitvoeren en regionale data te kunnen koppelen tot een landelijk beeld is het nodig dat dezelfde ‘taal’ wordt gesproken en dat gegevens uitwisselbaar zijn. Aangezien klimaatadaptatie een zeer brede reikwijdte heeft, wil IenW eerst zicht krijgen op de scope en omvang voor het onderdeel hitte en dan specifiek rondom de onderwerpen gezondheid, natuur en mobiliteit. De verkenning voor het onderdeel hitte moet leiden tot een duidelijke scope voor het op te stellen begrippenkader en informatiemodel.

### Resultaat
In de voor u liggende document beschrijft deze verkenning voor het onderdeel hitte en dan specifiek rondom de onderwerpen gezondheid, natuur en mobiliteit. Uitgangspunt voor het onderdeel hitte is de nationale aanpak voor klimaatadaptatie, zoals beschreven in de Nationale klimaatadaptiestrategie (NAS) en het Deltaplan Ruimtelijke adaptatie (DPRA), onderdeel van het nationaal Deltaprogramma. 

De verkenning is uitgevoerd middels desk-research en interviews met de stakeholders. Hitte is echter een complex speelveld en de verkenning beoogt dan ook niet volledig te zijn. De verkenning richt zich met name op de volgende aspecten: 
-	Wat is de behoefte aan informatie rondom klimaatadaptatie, specifiek voor hitte en voor welk doel?
-	Wat zijn de knelpunten en de verbeterpunten in de informatievoorziening rondom hitte?
-	Wat zijn de oplossingen? Is dit een begrippenkader en/of een informatiemodel. En waarvoor?


### Leeswijzer
Dit  document  begint  met  een  inleiding  waarin  de  achtergrond  en  aanleiding  van  deze verkenning  wordt toegelicht. In hoofdstuk twee wordt klimaatadaptatie en specifiek het klimaatrisico hitte toegelicht. In  hoofdstuk drie wordt het wettelijk kader beschreven. Het werkproces rondom klimaatadaptie komt aan de orde in hoofdstuk vier waarna vervolgens in hoofdstuk vijf ingegaan wordt op de belangrijkste tools en informatie in het proces rondom hitte. In hoofdstuk 6 komen de stakeholders aanbod en hun rol/belang in het werkproces. De relevante standaarden worden beschreven in hoofdstuk 7. Tot slot worden in het laatste twee hoofdstukken de inhoudelijke keuzes op hoofdlijnen beschreven en de mogelijk aanpak voor het vervolg.

