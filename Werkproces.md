## Het (keten)werkproces klimaatadaptatie

*Er is niet een enkel (werk)proces voor hitte waarin data geproduceerd/gebruikt wordt. Als het gaat om het gebruik van data dan kan worden gedacht aan hittestresstesten (zie paragraaf 4.1). Of de monitoring van klimaatbestendigheid (zie paragraaf 4.4). In dit hoofdstuk beschrijven we niet alles, maar hebben we gekozen om vanuit het beleidskader DPRA en NAS herkenbare (werk)processen te beschrijven.* 

### Klimaatstresstesten 
In het [Deltaplan Ruimtelijke Adaptatie (DPRA)](#deltaplan-ruimtelijke-adaptatie-dpra) is afgesproken dat heel Nederland in 2050 waterrobuust en klimaatbestendig is ingericht. Het Deltaplan gebruikt hiervoor zeven ambities, waarvan ‘kwetsbaarheden in beeld brengen’ er één is. Om die kwetsbaarheden in beeld te krijgen, moesten alle overheden uiterlijk in 2019 een klimaatstresstest uitvoeren. 

In een klimaatstresstest wordt geïdentificeerd wat de mogelijke kwetsbaarheden zijn binnen een gebied. Er wordt daarvoor een test gedaan voor de vier klimaatrisico's: wateroverlast, hitte, droogte en overstroming. De test bestaat in de kern uit:
- het verzamelen en creëren van informatie die beschrijft welke effecten klimaatverandering (de ‘stress’ die op het systeem wordt gezet) in de toekomst kan hebben, 
- en uit het combineren van deze informatie met verzamelde gegevens over de gevoeligheid van objecten en functies voor deze effecten. 
Om te bepalen waar en wanneer welke knelpunten hierdoor kunnen ontstaan, onder verschillende mogelijke klimaatontwikkelingen.

De stresstest gaat over het stedelijk en landelijk gebied. De stresstest onderzoekt de kwetsbaarheid van allerlei objecten en functies in een gebied, maar specifieke aandacht wordt gevraagd voor de vitale en kwetsbare functies. Dit zijn functies die cruciaal zijn voor rampenbeheersing, zoals de drinkwatervoorziening en functies die bij uitval of een calamiteit ernstige schade veroorzaken voor mens, milieu of economie.

Een belangrijk hulpmiddel om een stresstest uit te voeren is de **Klimaateffectatlas**. De Klimaateffectatlas levert input bij de eerste stap in de stresstest, namelijk om basisinformatie over kwetsbaarheden op te halen. De Klimaateffectatlas geeft een eerste indruk van de (toekomstige) dreigingen van wateroverlast, hitte, droogte en overstroming in Nederland. In het hoofdstuk [Tools en informatiebronnen](#tools) staat de [Klimaateffectatlas](#klimaateffectatlas-kea) verder beschreven.


#### Bijsluiter voor de gestandaardiseerde stresstest
Overheden zijn vrij om zelf te bepalen hoe ze een stresstest uitvoeren. Om ze te ondersteunen heeft het [Deltaprogramma Ruimtelijke Adaptatie (DPRA)](#deltaplan-ruimtelijke-adaptatie-dpra) samen met een groot aantal partijen de *Bijsluiter voor de gestandaardiseerde stresstest* ontwikkeld. Daarin staat hoe een stresstest uitgevoerd kan worden. De bijsluiter is een bundeling van aanwijzingen voor het uitvoeren van de stresstest en helpt bij het interpreteren en toepassen van uitkomsten. Daarnaast wijst de bijsluiter op de keuzes die gemaakt moeten worden en helpt het bij het maken van deze keuzes. 

De bijsluiter beschrijft niet van A tot Z en tot in detail de volledige werkwijze bij een stresstest. Dat is een bewuste keuze zodat er voldoende ruimte is voor inbreng van gebiedskennis en deskundigheid door uitvoerders, opdrachtgevers en overige betrokkenen. De bijsluiter focust op generiek toepasbare onderdelen in de werkwijze (standaarden) die de vergelijkbaarheid en kwaliteit van de stresstest uitkomsten verbeteren.

Per klimaatrisico is een bijsluiter ontwikkeld met specifieke aanwijzingen die passen bij het kenmerk van de risico, aanwijzingen over de informatie die beschikbaar is en over de gebruikersbehoeften. Verder geeft de bijsluiter adviezen voor het gebruik van de uitkomsten van de stresstest. 

#### Bijsluiter gestandaardiseerde stresstest hitte
Voor hitte is ook een [bijsluiter gestandaardiseerde stresstest](https://klimaatadaptatienederland.nl/stresstest/bijsluiter/hitte/) ontwikkeld. Deze bijsluiter maakt  gebruik van de kaarten uit de [Klimaateffectatlas](#klimaateffectatlas-kea). Maar lokale overheden kunnen er gebiedsspecifieke informatie aan toevoegen. Samen met de [Mindmap Hitte in de stad](#mindmap-hitte-in-de-stad) worden de mogelijke effecten van hitte inzichtelijk gemaakt. 

De eerste stap is het verkennen van kwetsbaarheden met de informatie uit de [Klimaateffectatlas](#klimaateffectatlas-kea).

In het kaartverhaal *'Het wordt heter'* wordt de mogelijke ontwikkeling van de temperatuur aan de hand van verschillende KNMI-statistieken toegelicht. Daarnaast wordt aanbevolen om de volgende twee hittekaarten te gebruiken:
- de kaart met de gevoelstemperatuur;
- de kaart met het aantal warme nachten.

Tijdens de ontwikkeling van deze stresstest is ook een gestandaardiseerde methode ontwikkeld waarmee een gedetailleerde gevoelstemperatuurkaart gemaakt kan worden.

De tweede stap is om ieder gevolg uit de [Mindmap Hitte in de stad](#mindmap-hitte-in-de-stad) te overwegen of dat gevolg hier speelt en of de blootstelling ervan relevant is. Indien dit zo is, moet bepaalt worden waar in het gebied het gevolg speelt en welke klimatologische factoren dit beïnvloeden. Ook wordt geadviseerd niet niet-klimatologische factoren (zoals vergrijzing in een bepaalde wijk) mee te nemen. En tot slot of al bepaalde maatregelen zijn genomen. 

Al deze informatie helpt bij het duiden van de urgentie en bij het selecteren van de relevante gevolgen voor een bepaalde gemeente of regio. Deze informatie vormt een goede basis voor een risicodialoog.

Ondanks de standaardisatie via de bijsluiter is er voldoende ruimte voor het toevoegen en mee laten wegen van andere lokale factoren. Dit maakt dat de uitkomsten van de stresstesten lokaal niveau niet vergelijkbaar zijn en niet aggregeren zijn naar een landelijk beeld.


#### Risicodialogen
Door de klimaatstresstesten komen de kwetsbaarheden in een gebied in beeld, maar nog zonder waardeoordeel. Of de kwetsbaarheden daadwerkelijk een risico vormen, het  beschermingsniveau en of er maatregelen moeten worden genomen, wordt afgewogen tijdens de risicodialoog.

De risicodialoog is één van de zeven ambities uit het [Deltaplan Ruimtelijke adaptatie](#deltaplan-ruimtelijke-adaptatie-dpra). Het is de stap tussen de stresstest en het maken van een uitvoeringsprogramma voor klimaatadaptatie. 

Het procesverloop van de risicodialoog ligt niet vast. Er zijn verschillende routes mogelijk. Maar meestal zal in wisselwerking met de stresstest een ‘van grof-naar-fijn-aanpak’ worden gevolgd. Daarbij wordt eerst, als voorbereiding op de dialoog, voor de vier klimaatrisico's een verkennende stresstest uitgevoerd met gebruik van landelijk of regionaal beschikbare basisinformatie. De resultaten hiervan zijn voeding voor de dialoog. Daar kan worden besloten dat meer informatie of meer detail nodig is. Er volgt dan een stap waarin informatie op maat wordt gecreëerd. Ook de resultaten hiervan gaan naar de dialoog. Maar het kan ook voorkomen dat eerst een risicodialoog plaatsvindt, nog voordat er een stresstest is uitgevoerd, bijvoorbeeld na een calamiteit door extreem weer.

"De stappen in de stresstest en de wisselwerking tussen stresstest en risicodialoog zijn verbeeld in onderstaande infographic:"

<figure>
   <a href="media/infographic_stresstest.png" target="_blank">
      <img src="media/infographic_stresstest.png" alt="Infographic Stresstest">
   </a>
   <figcaption>Infographic stresstest - risicodialoog (bron:
      <a href="https://klimaatadaptatienederland.nl/stresstest/bijsluiter" target="_blank">Bijsluiter gestandaardiseerde stresstest</a>)
   </figcaption>
</figure>


### Uitvoeringsagenda met maatregelenprogramma
Met het afronden van de risicodialoog komen de belanghebbenden in het gebied tot het opstellen van een (adaptatie)strategie of het maken van een (aanzet voor) een uitvoeringsagenda. Concrete afspraken worden vastgelegd over wat de belanghebbenden kunnen en willen doen om bij te dragen aan het klimaatbestendig inrichten van een gebied. De uitvoeringsagenda bevat de uitwerking in maatregelen op korte termijn en oplossingsrichtingen op lange termijn.

#### Impulsregeling klimaatadaptatie
Gemeenten, provincies en waterschappen kunnen via de [Impulsregeling klimaatadaptatie](https://klimaatadaptatienederland.nl/overheden/sra/impulsregeling-klimaatadaptatie/) een bijdrage van het Rijk krijgen voor klimaatadaptatiemaatregelen. Het maatregelpakket moet echter bijdragen aan het verminderen van de kwetsbaarheid van gebieden voor wateroverlast, droogte of de gevolgen van overstromingen. Hitte gerelateerde problematiek is hier geen onderdeel van. 

#### LIFE-IP Klimaatadaptatie
[LIFE-IP Klimaatadaptatie (2022-2027)](https://klimaatadaptatienederland.nl/overheden/life-ip-klimaatadaptatie/) is een Nederlands programma met cofinanciering door de Europese Unie (EU). Het omvat maatregelen voor het versnellen van de uitvoering van klimaatadaptatiemaatregelen in Nederland. Een consortium van 22 overheden en organisaties gaat het programma uitvoeren. De coördinatie van het programma ligt bij IenW en het RIVM. Zo legt het programma ook een duidelijke link tussen klimaat en gezondheid.

LIFE-IP Klimaatadaptatie richt zich op vier thema’s. In dit programma heten die ook wel ‘tandwielen’, omdat ze in elkaar haken, elkaar aanzwengelen en niet zonder elkaar kunnen. Door op die vier tandwielen te focussen, kan LIFE-IP Klimaatadaptatie gericht barrières wegnemen die een snellere uitvoering van maatregelen in de weg staan. Dit zijn de vier tandwielen:
-	Bundeling en uitwisseling van kennis, ervaringen en tools;
-	Stimuleren van de bewustwording en het urgentiebesef ten aanzien van klimaatverandering;
-	Governance en integrale aanpak, gericht op efficiënte organisatie en klimaatadaptatie als vanzelfsprekend onderdeel van alle ruimtelijke plannen en projecten;
-	Ontwikkeling van nieuwe verdienmodellen en nieuwe vormen van financiering.


### Monitoring

#### Monitoring op landelijk niveau
Monitoring van klimaatadaptatie is het systematisch volgen en bijhouden van adaptatieontwikkelingen over een langere periode. Verschillende ontwikkelingen kunnen gemonitord worden, bijvoorbeeld van het adaptatiebeleid tot de werking van uitgevoerde maatregelen. Het PBL heeft in 2021 een [scopingstudie](https://www.pbl.nl/publicaties/navigeren-naar-een-klimaatbestendig-nederland) gepubliceerd om de uitvoering van het beleid voor de aanpassing aan klimaatverandering op kortere en langere termijn te monitoren. Het PBL schetst drie monitoringsvarianten. De varianten maken het mogelijk om in de gaten te houden hoe de klimaatimpacts en -risico’s zich ontwikkelen en hoe de uitvoering van het adaptatiebeleid verloopt: zijn het beleid en de maatregelen effectief? Komen de gestelde doelen binnen bereik? Waar en hoe moet er worden bijgestuurd?

Op basis van dit rapport is gekozen voor de eerste variant die zich richt op de **herijking van de klimaatimpacts en -risico's** tot 2026. In de herijking worden de klimaatimpacts en -risico’s voor 13 beleidsvelden (samen te vatten als economisch, persoonsgebonden/maatschappelijk, cultuurhistorisch en leefomgeving) uitgewerkt. Het PBL coördineert de herijking. Welke indicatoren voor de 13 beleidsvelden worden gehanteerd, is op dit moment nog niet precies bekend. Mogelijke indicatoren voor hitte zijn: oversterfte door hitte (CBS), schade door hitte en misschien hoeveel gemeenten een lokaal hitteplan hebben opgesteld. 

Het PBL geeft wel aan dat het goed is om in het achterhoofd te houden dat de klimaatimpacts en -risico’s niet alleen het gevolg zijn van klimaatverandering, maar de resultante zijn van de interactie tussen:
1. die optredende klimaatverandering;
2. de fysieke en organisatorische inrichting van Nederland;
3. de sociaal-economische ontwikkelingen;
4. het gevoerde beleid op verschillende beleidsdossiers en op de verschillende schaalniveaus; en
5. het adaptatiebeleid en het gedrag van mensen, bedrijven en organisaties.

De effectiviteit van de maatregelen, die in kader van klimaatadaptatie worden genomen, worden in deze herijking niet worden gemonitord.

<figure>
   <a href="media/pbl_klimaatimpact_risico_maatsch_opgave.png" target="_blank">
      <img src="media/pbl_klimaatimpact_risico_maatsch_opgave.png" alt="Herijking PBL">
   </a>
   <figcaption>Het beheersen van de klimaatimpacts en -risico’s en het benutten van eventuele kansen die voortvloeien uit klimaatverandering vormen de maatschappelijk opgave en urgenties van het klimaatadaptatiebeleid (bron:
      <a href="https://www.pbl.nl/publicaties/navigeren-naar-een-klimaatbestendig-nederland" target="_blank">PBL, Navigeren naar een klimaatbestendig Nederland</a>)
   </figcaption>
</figure>

#### Monitoren van de cascade-effecten van maatregelen
Voor monitoringdoeleinden is het zinvol dan wel noodzakelijk inzicht te hebben in oorzaak-gevolg. Pas dan is het mogelijk maatregelen te treffen én de effectiviteit van maatregelen te monitoren. In dit geval gaat het om effecten van klimaatverandering, waardoor klimaatadaptieve maatregelen nodig zijn. Of die effectief zijn is dan het monitoringvraagstuk.

In het geval van hitte zijn er vaak vervolgeffecten en cascade-effecten: van het één komt het ander. Dit inzicht is nog onvolledig. De [NAS-bollenschema’s](#nas-bollenschema-s) geven een aanzet hiertoe. Door sommigen worden deze als volledig gezien, maar door anderen als niet heel praktisch. De bollenschema's zijn agenderend bedoeld, niet om een relatie-effect-keten te beschrijven.

Cascade-effecten zijn lastig te kwantificeren en zeker als het gaat om het beoordelen van maatregelen, want hoe is immers het effect van een maatregel in een oorzaak-effect-keten te herleiden? Er zijn immers veel factoren van invloed. Uit de verkenning blijkt dat er nog weinig bekend is over relaties tussen effecten, zowel kwalitatief als kwantitatief, maar dat er wel behoefte  aan is deze te kennen. 

#### Europese rapportageverplichtingen aangaande adaptatiebeleid
Adequate informatievoorziening over de ontwikkeling van de klimaatverandering, de klimaatimpacts en -risico’s en de implementatie van het klimaatadaptatiebeleid, is ook van belang in de context van de EU-Klimaatadaptatiestrategie. Sinds 1 januari 2021 zijn Europese lidstaten verplicht om aan Brussel meer te rapporteren dan voorheen over klimaatrisico’s en klimaatadaptatie in hun land, onder meer over de huidige risicosituatie en mogelijke risico’s in de toekomst.
