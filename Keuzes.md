## Bevindingen en voorstellen voor vervolg

*Allereerst wordt in gegaan op de bevindingen op basis van de gesprekken met stakeholders en uit relevante documentatie en vervolgens worden een aantal voorstellen gepresenteerd voor het vervolg.*

### Bevindingen 
Hoe klimaatadaptief is Nederland? Dat is de achterliggende vraag bij dit scopedocument. Het scopedocument is bedoeld om zicht te krijgen op de scope en omvang van het informatiemodel klimaatadapatie, onderdeel hitte, thema’s gezondheid, natuur en infrastructuur. Uit gesprekken met stakeholders en uit relevante documentatie zijn de volgende bevindingen naar voren gekomen met betrekking tot het klimaatadaptatie, domein hitte en naar de mogelijke scope:

-	Het is een complex speelveld, omdat het gaat om fysieke factoren én ruimtelijke inrichting én gedrag én gebouwen.
-	Het is complex, omdat hitte-effecten doorwerken en veel samenloop en samenhang ontstaat (keten met vertakkingen); zoals het NAS-bollenschema illustreert.
-	Iedereen is zoekende: er is geen wettelijk kader, geen normen, terwijl iedereen ‘iets’ met hitte ‘moet’ en wil weten wat ‘het goede’ is. Wat is klimaatadaptief?
-	Veel data en kaarten richten zich op de BUITENRUIMTE. Vanuit GGD’s, VWS en HvA is er in toenemende mate behoefte aan informatie over de BINNENRUIMTE.
-	Er is verschil in schaal en dus detailniveau bij stakeholders, bijvoorbeeld het landelijk beeld in de Klimaateffectatlas versus omvang van een boomkruin bij lokale hittestresstesten. Dit verschil in schaal is er ook tussen bijvoorbeeld gezondheid (bebouwd gebied) en natuur (landelijk gebied, bodem/watersysteem).
-	Er is verschil in fase: onderzoekend (bijvoorbeeld HvA) versus agenderend (bijvoorbeeld LNV).
-	Er is verschil in opvatting wat data kan ‘doen’: bijvoorbeeld Klimaateffectatlas (visualisatie data en uitkomsten rekenmodellen) versus GGD’s en VWS (hoe zorg ik dat mensen beschermd worden tegen hitte? Hoe beïnvloed ik hun gedrag?).
-	Monitoring staat nog in de kinderschoenen.
-	Stakeholdergroep is zeer divers: KNMI, PBL, TNO etc., adviesbureaus, CAS, GGD’s…. Architecten, RO-ers, zorgverleners, gebiedsontwikkelaars, verzekeraars…..

Om het scopedocument richting te geven is met de senior user van het informatiemodel en gedelegeerd opdrachtgever afgesproken:
-	Voor het informatiemodel staat de Klimaateffectatlas centraal: doel is dat datasets op landelijk niveau (in de Klimaateffectatlas) beschikbaar komen waaruit een beeld te maken is waaruit blijkt hoe klimaatadaptief Nederland is.  
-	De Klimaateffectatlas heeft daarnaast waarde voor andere gebruikers, bijvoorbeeld op lokaal niveau, maar het landelijke niveau van de data staat centraal. 
-	In de verkenning moet duidelijk worden welke data noodzakelijk dan wel wenselijk is voor de Klimaateffectatlas en wat bronnen daarvan zijn en of data al beschikbaar is of is te maken.
-	Het uniformeren van uitkomsten van hittestresstesten met het oog op genereren van een landelijk beeld lijkt geen haalbare kaart. Hittestresstesten zijn een instrument voor lokaal niveau, data die daarvoor gebruikt wordt kan uit de Klimaateffectatlas komen. Met stakeholders op lokaal niveau wordt onderzocht welke data zij gebruiken/nodig hebben en welke zij kunnen leveren. 
-	Het woordenboek beperkt zich niet uitsluitend tot de Klimaateffectatlas.
-	In de verkenning onderzoeken we welke werkprocessen (zoals de hittestresstesten) raakvlak of aansluiting hebben met/op de Klimaateffectatlas. Dit doen we door stakeholders te bevragen.
-	We kijken ook naar cascade- of keteneffecten. Dit brengen we met stakeholders in beeld. Hierna scopen we wat nu in het informatiemodel kan worden opgenomen.

De waarde van een ‘woordenboek’ wordt wel herkend. Sommige stakeholders willen heel specifiek een definitie met vastgestelde meetmethode daarbij om een begrip vast te leggen, anderen zien op meer abstract niveau meerwaarde in een gemeenschappelijke ‘taal’. Hierbij hoeft het ‘woordenboek’ zich niet tot de Klimaateffectatlas te beperken.

Op lokaal niveau wordt de Klimaateffectatlas beperkt gebruikt. Dit heeft te maken met locatiespecifieke gegevens die niet in de Klimaateffectatlas zitten en met het statische karakter. Wel is de Klimaateffectatlas een goed vertrekpunt. Informatie waaraan behoefte is, gaat over effecten en maatregelen van hitte in de binnenruimte. Gezondheidsaspecten staan bij veel van de stakeholders op de agenda. Onderstaand figuur vat de informatiebehoefte voor gezondheid samen. Deze is vrij concreet te maken. Daarbij is onderscheid gemaakt tussen veelgebruikte begrippen: *gebied, gebouw, gebruiker*.

![informatiebehoefte_gezondheid](media/informatiebehoefte_gezondheid.jpg "Informatiebehoefte voor gezondheid")

**Toelichting informatiebehoefte**

Parameters voor hitte buitenruimte:  
- Gevoelstemperatuur
- Aantal tropische nachten
- Afstand tot koelte (groen maar ook gekoelde gebouwen) 
- Schaduw: bomen en gebouwen 
- Groen: schaduw en verdamping (dus ook koelte); relatie met droogte (als randvoorwaarde voor groen) en wateroverlast (buffering) en leefbaarheid (gezondheid).
	
Parameters voor hitte binnenruimte: 
- Gebied
   - Zie parameters voor hitte buitenruimte 
- Gebouw 
   - Ouderdom en samenstelling woningen 
   - Wijktypologie
   - Platte daken en samenstelling (zwart/groen) 
   - Adaptatiemaatregelen: isolatie, zonwering, airco 
- Gebruiker 
i)	Demografie: 75+, sociaal-economische status, jonge kinderen

Beleidsparameters: 
- Hitteplannen 
- Hitterampen (maar dit is niet gedefinieerd) 

Uit de verkenning van de scope valt verder op dat ‘natuur’ een eigen aanpak en schaalniveau kent, die in dit scopedocument beperkt is uitgewerkt. De indruk bestaat dat klimaatadaptatie voor natuur zich nog in een agenderende fase bevindt. Natuur heeft eigen hitte-effecten, waarbij het minder robuust en weerbaar worden van het ecosysteem er één van is. Groen als maatregel tegen hitte (in de stad) kan daarom niet los worden gezien van een robuust bodem/watersysteem. Als het gaat om een ‘woordenboek’, dan is het zinvol de context van ‘hitte’ breder te beschouwen dan alleen de menselijke maat.

Uit de verkenning blijkt ook dat Rijkswaterstaat voor water- en weginfrastructuur in een eigen Klimaateffectatlas de effecten van hitte, inclusief de doorwerking en een kapitalisatie van effecten. Dit domein is beperkt onderzocht.

Stakeholders zijn ook bevraagd op cascade-effecten of doorwerkingseffecten. De NAS-bollenschema’s geven een beeld van mogelijke doorwerkingen en samenhang tussen verschillende effecten, maar geven geen eenduidig oorzaak-effect-relaties. Er lijkt nog weinig bekend, zowel kwalitatief als kwantitatief, over oorzaak-effectrelaties.


### Voorstellen voor vervolg
Uit de verkenning komt in ieder geval naar voren:
-	Landelijk schaalniveau staat centraal (Klimaateffectatlas).
-	Gebruik van informatie uit Basisregistraties heeft de voorkeur.
-	Gebruik van op landelijk niveau (geaggregeerde) datasets heeft de voorkeur.
-	Naast buitenruimte heeft binnenruimte de aandacht.
-	Er is een duidelijke informatiebehoefte voor gebied, gebouw, gebruiker.

De uitkomst van dit scopedocument is dat er meerdere opties voor vervolg mogelijk zijn. De mogelijkheden zijn enerzijds door inhoud ingegeven, anderzijds door aanpak.

**Inhoudelijke scopekeuzen**
1.	Hitte – de fysieke ruimte (buiten), op basis van Klimaateffectatlas, kaartverhaal hitte;
2.	Hitte – gebouwen (binnenruimte), aanvulling op Klimaateffectatlas, kaartverhaal hitte;
3.	Hitte – in de breedte, maar met minder diepgang dan opties 1 en 2; welke begrippen wordt door stakeholders in werksessies al doende bepaald.

**Keuzes op aanpak**

**A. “Eerst de breedte in”**: Eerst een begrippenkader (woordenboek) maken op basis van de Klimaateffectatlas, kaartverhaal hitte. Vervolgens een eerste aanzet tot een informatiemodel maken voor één of een klein aantal sleutelbegrippen, bijvoorbeeld *‘gevoelstemperatuur’* en *‘koele plekken’*, omdat deze uit de verkenning als belangrijk naar voren kwamen. Het informatiemodel geeft, naast een definitie, ook de herkomst van de data aan (o.a. basisregistraties, landelijk geaccepteerde bronnen), maar geen beschrijving van rekenmethode(s). Ook worden er geen inhoudelijke (nieuwe) modellen of richtlijnen gemaakt. Wel wordt een verwijzing opgenomen naar methodes, richtlijnen en normen die algemeen door het werkveld geaccepteerd zijn. Deze aanpak, die meer waterval is, heeft als voordeel dat eerst een ‘paraplu’ wordt gecreëerd, die voor een brede groep interessant is, alvorens de diepte in wordt gegaan.

**B. “Eerst de diepte in”**: Steeds één sleutelbegrip definiëren in een begrippenkader (woordenboek) plus eerste aanzet tot het informatiemodel. Dezelfde kanttekeningen bij het informatiemodel als onder A gelden ook hier. Deze aanpak, die meer Agile is, heeft als voordeel dat snel een beeld wordt verkregen van het product ‘begrippenkader’. Het informatiemodel wordt al doende uitgebouwd, maar blijft waarschijnlijk beperkt. In deze aanpak wordt naar verwachting met een kleine groep experts gewerkt, afhankelijk van het gekozen begrip.

**C. “Volledige breedte”**: Alleen een woordenboek met begrippen, zo breed en diep als mogelijk in de gestelde tijd. Er wordt geen informatiemodel gemaakt. Wel wordt de samenhang tussen begrippen gevisualiseerd (“praatplaat”) wat inzicht geeft hoe het domein hitte in elkaar zit. Deze aanpak is gericht op een brede groep stakeholders, op ‘dezelfde taal’ gaan spreken en daarmee meer procesmatig en op draagvlak gericht.

**D. “Verdere verkenning”**: Het scopedocument verder uitwerken, bedoeld om de probleemstelling rondom informatievoorziening klimaatadaptatie, hitte scherper te krijgen. De verkenning kan worden verdiept en er kan worden gezocht naar de gezamenlijke definitie van het probleem hitte en wat daarmee samenhangt. Er kan worden gezocht naar kritieke oorzaak-gevolg-paden binnen de deelaspecten, met het oog op toekomstige monitoring.

