## Wettelijk kader

*Wettelijk kader en gerelateerde scope afbakening.*

### Internationaal kader
Overal op aarde hebben landen te maken met klimaatverandering. Daarom is klimaatadaptatie op internationaal niveau heel belangrijk. Het [klimaatverdrag van Parijs](https://wetten.overheid.nl/BWBV0006603/2017-08-27#Verdrag_2) uit 2015 maakt dit duidelijk door naast mitigatie ook aandacht te geven aan klimaatadaptatie. 

### Europees  kader

#### Europese Green Deal
De [Europese Green Deal](https://ec.europa.eu/info/strategy/priorities-2019-2024/european-green-deal_nl) is een nieuwe groeistrategie, die de EU moet omvormen tot een eerlijke en welvarende samenleving, met een moderne, hulpbronnenefficiënte en concurrerende economie, waar vanaf 2050 netto geen broeikasgassen meer worden uitgestoten en economische groei is losgekoppeld van het gebruik van hulpbronnen. De Green Deal maakt integraal deel uit van de strategie van de Commissie om de doelstellingen voor duurzame ontwikkeling van de Agenda 2030 van de Verenigde Naties te verwezenlijken.

De Green Deal is het programma van de Commissie Von der Leyen om klimaatverandering tegen te gaan. Met deze Green Deal moet Europa het eerste klimaat-neutrale continent worden: voor 2050 dient de Europese Unie niet meer bij te dragen aan de opwarming van de aarde door de uitstoot van broeikasgassen. Om Europa voor 2050 klimaatneutraal te maken, is er een routekaart uitgestippeld met een hele reeks aan wetgeving en maatregelen.

Een van de acht geformuleerde doelstellingen is de doelstelling voor klimaat: het verhogen van het EU-ambitieniveau aangaande het klimaat in 2030 en 2050.

#### Europese Klimaatwet
De [Europese Klimaatwet](https://ec.europa.eu/clima/policies/eu-climate-action/law_nl) schrijft het doel in de Europese Green Deal voor de Europese economie en samenleving om tegen 2050 klimaatneutraal te worden in de wet. De wet stelt ook het tussentijdse doel om de netto-uitstoot van broeikasgassen tegen 2030 met ten minste 55% te verminderen, vergeleken met het niveau van 1990. Deze wet geeft tevens aan hoe belangrijk klimaatadaptatie is.  

#### Europese Adaptatiestrategie 
Aanpassen aan klimaatverandering betekent actie ondernemen om zowel de huidige effecten van klimaatverandering als de voorspelde effecten in de toekomst voor te bereiden en aan te passen. De wereldwijde uitstoot van broeikasgassen neemt nog steeds toe. Zelfs met onze toezegging om de wereldwijde netto-uitstoot in 2050 tot nul terug te brengen, zal de concentratie van broeikasgassen in de atmosfeer de komende decennia blijven toenemen en zullen de gemiddelde mondiale temperaturen stijgen. Naarmate het klimaat warmer wordt, brengt dat allerlei risico's met zich mee. Van frequentere extreme weersomstandigheden zoals hittegolven, droogtes of overstromingen tot kusterosie door stijgende zeespiegels, de gevolgen zullen iedereen treffen.

Daarom heeft de Commissie op 24 februari 2021 een nieuwe [Europese Adaptatiestrategie](https://ec.europa.eu/clima/eu-action/adaptation-climate-change_en) aangenomen. De strategie is een essentieel onderdeel van de Europese Green Deal en heeft tot doel de inspanningen van de EU om de natuur, de mensen en het levensonderhoud te beschermen tegen de onvermijdelijke gevolgen van klimaatverandering.

##### Gegevens
Gegevens over klimaatgerelateerde risico’s en verliezen zijn cruciaal voor een betere nauwkeurigheid van de klimaatrisicobeoordeling. Om “klimaatblinde” beslissingen te vermijden, moeten gegevens van zowel de particuliere als de publieke sector op een omvattende en geharmoniseerde wijze worden geregistreerd, verzameld en gedeeld. Dit zal opgepakt worden via een Risk Data Hub. 

**Copernicus, EMODnet**

Alle gegevens van wetenschappelijke kerninitiatieven van de EU, zoals Copernicus en het Europees marien observatie- en datanetwerk (EMODnet) zijn vrij en openlijk beschikbaar voor alle gebruikers wereldwijd.

**INSPIRE, Open data directive**

De Commissie zal de toegang voor belanghebbenden tot gegevens over klimaatgerelateerde risico’s en verliezen vergemakkelijken. De evaluatie van de Inspire-richtlijn in 2021 als onderdeel van het initiatief “GreenData4All” biedt een gelegenheid om de wetgeving te herzien zodat gegevens over milieu- en klimaatgerelateerde verliezen na rampen zijn opgenomen en de reikwijdte van publieke toegang wordt uitgebreid. Gegevens over klimaatgerelateerde verliezen na rampen worden ook beschouwd als hoogwaardige datasets bij toekomstige herzieningen van de uitvoeringshandeling van de richtlijn inzake open data en de richtlijn inzake het hergebruik van overheidsinformatie. Evenzo zullen de gegevens die in publiek-private partnerschappen worden verzameld zo toegankelijk mogelijk worden gemaakt.


**Climate-ADAPT**

De Europese commissie zal [Climate-ADAPT](https://climate-adapt.eea.europa.eu/) ontwikkelen tot toonaangevend Europees platform voor de aanpassing aan de klimaatverandering.
Hier wordt volgende genoemd: 
- sterfte en verwondingen als gevolg van hitte, overstromingen of bosbranden; alsook de verschijning en verspreiding van infectieziekten en allergenen die verband houden met geografische verschuivingen in vectoren en pathogenen
- De Commissie zal gegevens, instrumenten en deskundigheid bijeenbrengen en met elkaar in verband brengen om de gevolgen van de klimaatverandering voor de gezondheid van de mens op basis van een “één gezondheid”-benadering bekend te maken, te monitoren, te analyseren en te voorkomen.
- De Commissie zal: Climate-ADAPT bijwerken en uitbreiden als kennisbron over klimaateffecten en -aanpassing, onder meer door diverse informatiebronnen te bundelen, en als mechanisme voor monitoring en verslaglegging; | oin het kader van Climate-ADAPT een Europese waarnemingspost voor klimaat en gezondheid oprichten.
- Indicatoren op gebied van klimaatverandering en gezondheid: van EEA, Copernicus en Lancet Countdown

### Nederlandse kader
Om heel Nederland klimaatbestendig en waterrobuust in te richten, is het nodig dat klimaatadaptatie op alle overheidsniveaus onderdeel is van beleid en uitvoering. Daarvoor is in de eerste plaats een landelijke aanpak nodig. Die landelijke aanpak gebeurt vanuit twee programma’s: het nationaal Deltaprogramma en de Nationale klimaatadaptatiestrategie (NAS).

#### Nationaal Deltaprogramma 
In het [Nationaal Deltaprogramma](https://www.deltaprogramma.nl/) staat hoe de overheid Nederland beschermt tegen overstromingen, zorgt voor voldoende zoetwater en werkt aan een klimaatbestendige en waterrobuuste inrichting. Het Rijk, provincies, gemeenten, waterschappen, Rijkswaterstaat en verschillende maatschappelijke organisaties werken vanuit het Deltaprogramma samen aan deze opgaven, onder leiding van de deltacommissaris. 

Ruimtelijke adaptatie is een van de drie thema’s in het Deltaprogramma. Het algemene beleid is vastgelegd in de Deltabeslissing Ruimtelijke adaptatie. De kern daarvan is dat Nederland in 2050 waterrobuust en klimaatbestendig is ingericht. Het Rijk heeft de deltabeslissing en overig beleid voor ruimtelijke adaptatie vastgelegd in het ontwerp Nationaal Waterprogramma (NWP), de Nationale Omgevingsvisie en de Nationale Klimaatadaptatiestrategie (NAS). Concrete maatregelen voor de uitvoering van het beleid staan beschreven in het **Deltaplan Ruimtelijke adaptatie**.


#### Nationale klimaatadaptatiestrategie (NAS)
De [Nationale klimaatadaptatiestrategie (NAS; 2016)](https://klimaatadaptatienederland.nl/publish/pages/120542/nas_rapport_5_1.pdf) is de overkoepelende Nederlandse strategie op het gebied van klimaatadaptatie. Deze strategie uit 2016 beschrijft de belangrijkste klimaatrisico’s voor Nederland en zet de koers uit om deze risico’s aan te pakken. Dit programma richt zich op sectoren, ketens, thema’s en klimaatrisico’s die niet in het Deltaprogramma en het Deltaplan Ruimtelijke adaptatie voorkomen en vult een aantal thema’s hieruit aan. De NAS brengt in vier klimaattrends – warmer, natter, droger en zeespiegelstijging – de effecten van klimaatverandering voor negen sectoren in beeld: water en ruimte; natuur; landbouw, tuinbouw en visserij; gezondheid; recreatie en toerisme; infrastructuur (weg, spoor, water
en ook luchtvaart); energie; IT en telecom; veiligheid.

De NAS is het Nederlandse antwoord op de oproep van de Europese Commissie aan alle lidstaten om uiterlijk in 2017 een klimaatadaptatiestrategie op te stellen. De NAS wordt momenteel geëvalueerd. Begin mei 2022 is de evaluatie beschikbaar.

**Bollenschema's**

In de Nationale klimaatadaptatiestrategie zijn de gevolgen van klimaatverandering visueel gemaakt in vier bollenschema’s. Deze bollenschema’s geven een visuele samenvatting van de huidige wetenschappelijke kennis over de directe effecten en de indirecte gevolgen van de toenemende hitte, neerslag, droogte en zeespiegelstijging. Via de [NAS adaptatie tool](https://nas-adaptatietool.nl/) zijn de bollenschema's beschikbaar.
