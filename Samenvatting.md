## Samenvatting

Het ministerie van Infrastructuur en Waterstaat (IenW) wil haar informatievoorziening met betrekking tot klimaatadaptatie stroomlijnen, en heeft het initiatief genomen tot het opstellen van een informatiemodel klimaatadaptatie. IenW heeft aan Geonovum gevraagd hierin ondersteuning te bieden.

Doel is om de monitoring van klimaatadaptatie effectief en betekenisvol te kunnen uitvoeren en regionale data te kunnen koppelen tot een landelijk beeld. IenW wil in de opdracht die Geonovum uitvoert zicht krijgen op de scope en omvang, en eerste stappen zetten met de realisatie van een informatiemodel voor het onderdeel hitte. Daarbij wordt allereerst gekeken naar de onderwerpen gezondheid, natuur en mobiliteit.

Er speelt veel op het gebied klimaatadaptatie van agenderende initiatieven tot onderzoeksprojecten en ontwikkelen van modellen. Het domein hitte is complex. Als het gaat om de impact van hitte, dan zijn er vele gevolgeffecten en vele samenhangen te ontdekken. Vele actoren zijn bezig met het treffen van maatregelen, denken na over normen voor hitte, onderzoeken effecten van hitte en ontwikkelen tools en kaarten. 

De complexiteit van het domein komt ook tot uiting door het ontbreken van een duidelijk kader, of dit nu wettelijk, beleidsmatig of semantisch is. Uit interviews met de stakeholders blijkt een verschillende (informatie)behoefte. De bedoeling van het scopedocument is vast te leggen waar het informatiemodel en bijbehorend begrippenkader op gericht wordt. De vraag is dus eerst: wat moet er worden opgelost of bereikt met een begrippenkader en informatiemodel? 

Op metaniveau zijn de vragen: kunnen we binnen het domein hitte ‘dezelfde taal’ gaan spreken en hoe krijgen we zicht krijgen op of Nederland klimaatbestendiger wordt. Dus wanneer ben je klimaatadaptief, hoe effectief zijn maatregelen?

Dit is geen eenvoudige vraagstelling. Los van het gebrek aan eenduidigheid in terminologie en definities, is er (nog) geen uniformiteit in het bepalen van effecten van hitte noch in die van adaptieve maatregelen. Ook zijn er (nog) geen wettelijke normen voor klimaatadaptatie, gemeenten bepalen de normen zelf. Tenslotte is het effect van hitte en het effect van maatregelen niet alleen locatie specifiek, maar ook afhankelijk van demografische en sociaal-economische factoren.

In het Deltaprogramma Ruimtelijke Adaptatie (2016) is afgesproken dat alle overheden stresstesten zouden uitvoeren, ook voor hitte. Het leek daarom een goed idee om de hittestresstesten aan te grijpen om een begrippenkader en informatiemoel voor te ontwikkelen. Echter, alhoewel er een vorm van standaardisatie is, is er ook veel ruimte voor lokaal maatwerk. Het ‘optellen’ van uitkomsten van hittestresstesten tot een landelijk beeld is daarom nog niet zo eenvoudig. Bovendien de vraag of IenW verantwoordelijk moet zijn voor deze vorm van standaardisatie.

Er is vervolgens met opdrachtgever gezocht naar een nieuwe kapstok: de Klimaateffectatlas. Deze zal naar verwachting een rol gaan spelen in de monitoring van klimaatadaptiviteit op landelijk niveau. Deze ‘kapstok’ is vervolgens meer concreet gemaakt om daarmee de scoping richting te geven (zie Hoofdstuk 8). 

In dit scopedocument is de weerslag van de uitgevoerde verkenning. Op voorhand kan worden gezegd dat, gezien de complexiteit van het onderwerp, deze verkenning niet volledig is. Het geeft een beeld van wat er speelt. Hoewel er ruim 16 interviews zijn afgenomen, moet dit worden gezien als steekproef en zijn lang niet alle groepen stakeholders bevraagd. Uitspraken van stakeholders en bevindingen van Geonovum mogen daarom niet als absolute conclusies worden gezien, eerder als indrukken, die waardevol zijn, inzicht geven en aanknopingspunten geven voor een vervolg.

Er is behoefte aan eenduidige definities van begrippen, bij voorkeur voorzien van een methode hoe die begrippen worden bepaald of berekend. Eenduidige kaarten of daaraan ten grondslag liggende datasets of ontsluiting van nog andere data, daar is ook behoefte aan. Tenslotte speelt naast informatie over de ‘buitenruimte’ informatie over de ‘binnenruimte’ een belangrijke rol, omdat mensen nu eenmaal meer binnen dan buiten zijn. De rol en plek van een informatiemodel in het hitte-domein, daarin zijn keuzes te maken. Daarom geven we in dit document, naast onze bevindingen, een aantal opties voor een vervolgfase. Deze opties hebben te maken met keuze in inhoudelijke scope (‘buiten’, ‘binnen’, hitte-breed) en keuze in aanpak (de breedte of de diepte in of een combinatie).

![samenvatting](media/samenvatting.png "Samenvatting proces hitte")
