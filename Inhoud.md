## Klimaatadaptie, onderdeel hitte

_Beschrijving van het object en afhankelijkheden met andere objecten. Rationale, behoefte, en een eerste definitie van het onderwerp Klimaatadaptatie._


### Klimaatadaptie
Zoals in de inleiding aangegeven, verandert het klimaat. De temperatuur op aarde stijgt en er is meer kans op een hittegolf, een extreme regenbui, en op langere, droge periodes. Klimaatverandering heeft grote gevolgen voor de gezondheid, de leefbaarheid en de economie. Een hittegolf zorgt bijvoorbeeld voor extra sterfte onder kwetsbare groepen. Maar hitte veroorzaakt ook uitzettingsproblemen bij spoorwegen, bruggen en andere infrastructuur. Nederland moet zich voorbereiden op de risico’s van het veranderende klimaat en hierop de omgeving aanpassen. Dit heet klimaatadaptatie. 

Klimaatadaptatie voorkomt klimaatschade. Niets doen betekent dat er tot 2050 tussen de € 77,5 en 173,6 miljard aan klimaatschade kan zijn. Daarom is klimaatadaptatie nodig. Voorbeelden van klimaatadaptatie zijn: meer groen in steden en dorpen, dijken verstevigen en rivieren verbreden. 

De [Nationale klimaatadaptatiestrategie (NAS)](#nationale-klimaatadaptatiestrategie-nas) en en het [Deltaplan Ruimtelijke adaptatie (DPRA)](#deltaplan-ruimtelijke-adaptatie-dpra) beschrijven de belangrijkste klimaatrisico’s: hitte, droogte, wateroverlast en overstromingen. De klimaatrisico's hebben echter invloed op elkaar. Door de hitte kan er bijvoorbeeld droogte ontstaan. Maar deze verkenning richt zich op het klimaatrisico hitte.

### Hitte: het wordt warmer
Door klimaatverandering stijgt de temperatuur en worden onze zomers warmer. Uit de KNMI klimaatscenario’s (2014) blijkt dat niet alleen de gemiddelde temperatuur stijgt, maar dat ook de hitte-extremen, zoals hittegolven, toenemen. In de afgelopen 130 jaar is het wereldwijd gemiddeld 1,0°C warmer geworden. Voor Nederland is dat zelfs nog meer, namelijk ruim 2 °C . Volgens de KNMI-klimaatscenario’s neemt de gemiddelde temperatuur in Nederland de komende jaren verder toe. In het meest extreme scenario zal de temperatuurstijging vanaf 1901 in Nederland in 2050 oplopen tot zo’n 3,5 °C en in 2085 zelfs tot 4,9 °C. 


**Hitte-eilandeffect**

Daarnaast wordt het in de stad vaak warmer dan in het omliggende gebied doordat steden meer warmte vasthouden. Dit heet het hitte-eilandeffect. Dit hitte-eilandeffect neemt verder toe doordat steden steeds meer verstenen. Het ‘hitte-eilandeffect’ wordt veroorzaakt door de volgende factoren:
- Stenige materialen absorberen zonnestraling, waardoor het materiaal opwarmt .
- Er is een gebrek aan verdamping door weinig groen en water. Daardoor wordt een groot deel van de zonnestraling omgezet in voelbare warmte.
- Verschillende menselijke activiteiten stoten warmte uit, bijvoorbeeld in industrie en huishoudens.

's Nachts is het verschil in temperatuur tussen de stad en het omliggende buitengebied het grootst. Dit komt doordat de stad na zonsondergang langzamer afkoelt dan het buitengebied. Het temperatuurverschil kan oplopen tot meer dan 7 graden. De sterkte van het hitte-eilandeffect in een stad hangt vooral af van de hoeveelheid bebouwing, verharding en groen van het oppervlak. Verder speelt mee wat de verhouding is tussen gebouwhoogte en straatbreedte, en hoeveel warmte gebouwen en andere oppervlakken uitstralen naar de atmosfeer. Wat ook invloed heeft is in hoeverre een gebied open is zodat er wind doorheen kan waaien. De inrichting van een straat of wijk heeft dus invloed op de lokale temperatuur. De ene wijk veroorzaakt een sterker hitte-eilandeffect dan de andere.


### Gevolgen en maatregelen van hitte
De gevolgen van de toenemende hitte zijn heel divers. Een bekend gevolg van hitte is hittestress, waar vooral ouderen en andere kwetsbare groepen erg ziek van kunnen worden. Maar ook onze natuur, infrastructuur, de beschikbaarheid en kwaliteit van ons drinkwater en verminderde arbeidsproductiviteit lijden onder extreme hitte.

Om de gevolgen en maatregelen van hitte te bepalen zijn verschillende tools/hulpmiddelen beschikbaar. Vanuit de [Nationale klimaatadaptatiestrategie (NAS)](#nationale-klimaatadaptatiestrategie-nas) zijn de NAS-bollenschema's ontwikkeld, die de impact, kansen en bedreigingen van de vier klimaatrisico's in beeld brengen. Voor hitte is een apart schema ontwikkeld. 
Daarnaast geeft de mindmap 'Hitte in de stad' (Hogeschool van Amsterdam) de effecten weer van hitte in de stad voor gezondheid, buitenruimte, leefbaarheid, netwerken en water.

Deze worden nader beschreven in het hoofdstuk [Tools/hulpmiddelen](#tools).

In de onderstaande paragrafen wordt kort nader ingegaan op de gevolgen voor de gezondheid, de natuur en infrastructuur.


#### Gezondheid
Een veel gebruikte indeling voor gezondheid om de gevolgen en maatregelen te bepalen is de indeling:

- Gebied: gevolgen voor de buitenruimte
- Gebouw: gevolgen voor woningen
- Gebruiker: gevolgen voor de gezondheid


**Gebied**

Met gebied wordt zowel de openbare ruimte als de particuliere gebieden bedoeld. Daaronder vallen de gebieden waar we recreëren, verkoeling zoeken en van de natuur genieten, zoals bossen, strandjes, parken en (eigen) tuinen. Maar ook de versteende gebieden, zoals wegen, terrassen, pleinen, vallen er onder. Hitteproblemen treden vooral op in versteende gebieden. Eén van de oplossingen om hitte te beperken is de omgeving vergroenen. Groen werkt verkoelend, doordat het schaduw biedt en water verdampt. 


**Gebouw**

Veel woningen in Nederland zijn zo gebouwd dat ze zoveel mogelijk zon binnenlaten. In de zomer kunnen de woningen daardoor te heet worden. Ook het isoleren van de woning om energie te besparen, zorgt er in de zomer soms voor de hitte de woning niet meer kan verlaten. Vergroenen van de tuin of platte dak helpt vaak om de directe omgeving van een woning en ook de woning zelf te verkoelen. Daarnaast kun je denken aan ventileren met ramen of deuren, buitenzonwering, witte muren en daken of airco's. Of deze maatregelen worden genomen, hangt met name af van het gedrag van de gebruiker.


**Gebruiker**

Bij de gebruiker staat de gezondheid van de mens centraal. Gezondheidsklachten door hitte heet hittestress. Milde klachten van extreme temperaturen of aanhoudende hitte zijn bijvoorbeeld concentratieproblemen, hoofdpijn of vermoeidheid. Maar de gevolgen kunnen ook ernstiger zijn namelijk overlijden door hittestress, vooral bij ouderen en kwetsbare mensen komt dit voor. 

Maatregelen zijn zeer divers zoals voldoende drinken of de verkoeling opzoeken. Deze maatregelen zijn vooral gekoppeld aan het gedrag van de mens. Het Nationaal Hitteplan (RIVM) richt zich op de gezondheid van mensen die kwetsbaar zijn voor hitte. Daarnaast ontwikkelen lagere overheden lokale hitteplannen. 


#### Infrastructuur
Ook de infrastructuur is kwetsbaar voor hitte. Beweegbare bruggen kunnen niet openen of sluiten. Wegen hebben last van thermische expansie of het spatten van het wegdak. Ook bermbranden en slipgevaar is aan de orde. Voor de watersystemen geldt dat verzilting op kan treden, verminderen van de waterkwaliteit en ook het opwarmen van het water, zodat deze niet gebruikt kan worden voor bijvoorbeeld koelwater.


#### Natuur

Voor de natuur geldt dat deze kan worden ingezet als maatregel, namelijk het vergroenen van steden. Maar door de hitte kan ook hittestress optreden in de natuur. Bijvoorbeeld schade aan bodem en planten. Daarnaast zorgt de gemiddelde temperatuurstijging ervoor dat klimaatzones verschuiven en dat het landschap en de natuur verandert en dat mogelijk soorten uitsterven. 




