## Inhoud van het informatiemodel

_Beschrijving van het object en afhankelijkheden met andere objecten. Rationale, behoefte, en een eerste definitie van het onderwerp Klimaatadaptatie._


### Klimaatadaptie
Het klimaat verandert. De temperatuur op aarde stijgt. Dit komt door de toename van broeikasgassen in de lucht. Er is meer kans op een extreme regenbui, op een hittegolf en op langere, droge periodes. Door droogte daalt de bodem op sommige plekken in Nederland.

Klimaatverandering heeft grote gevolgen voor de gezondheid, de leefbaarheid en de economie. Een hittegolf zorgt bijvoorbeeld voor extra sterfte onder kwetsbare groepen. Daarom neemt Nederland, zelf en samen met andere landen, maatregelen om zich aan te passen aan de gevolgen van klimaatverandering (klimaatadaptatie) en om verdere klimaatverandering te beperken o.a. door de vermindering van de uitstoot van broeikasgassen (klimaatmitigatie). 

Klimaatadaptatie voorkomt klimaatschade. Niets doen betekent dat er tot 2050 tussen de € 77,5 en 173,6 miljard aan klimaatschade kan zijn. Daarom is klimaatadaptatie nodig. Voorbeelden van klimaatadaptatie zijn: dijken verstevigen, rivieren verbreden en meer groen in steden en dorpen. Het is belangrijk Nederland voor te bereiden op de gevolgen van klimaatverandering. 

### Klimaattrends
Nederland heeft met vier klimaattrends te maken: 
- het wordt warmer, 
- het wordt droger, 
- het wordt natter 
- en de zeespiegel stijgt.

De 4 klimaattrends hangen samen, maar in dit scopedocument richten we ons op één klimaattrend, namelijk het onderdeel het wordt warmer.

### Hitte: het wordt warmer
Door klimaatverandering stijgt de temperatuur en worden onze zomers warmer. Een bekend gevolg van hitte is hittestress, waar vooral ouderen en andere kwetsbare groepen erg ziek van kunnen worden. Maar ook onze natuur, infrastructuur, de beschikbaarheid en kwaliteit van ons drinkwater en verminderde arbeidsproductiviteit lijden onder extreme hitte.

#### Oorzaken van hitte
Uit de KNMI klimaatscenario’s (2014) blijkt dat niet alleen de gemiddelde temperatuur stijgt, maar dat ook de hitte-extremen toenemen. Hitte neemt wereldwijd toe doordat de aarde opwarmt. Dat komt doordat verschillende menselijke activiteiten het broeikaseffect versterken. Daarnaast wordt het in verschillende steden vaak warmer dan in het omliggende gebied doordat steden meer warmte vasthouden. Dat noemen we het hitte-eilandeffect. Doordat de bebouwing en verstening in steden toeneemt, wordt ook het hitte-eilandeffect versterkt. 

In de afgelopen 130 jaar is het wereldwijd gemiddeld 1,0°C warmer geworden. Voor Nederland is dat zelfs nog meer, namelijk ruim 2 °C . Volgens de KNMI-klimaatscenario’s neemt de gemiddelde temperatuur in Nederland de komende jaren verder toe. In het meest extreme scenario zal de temperatuurstijging vanaf 1901 in Nederland in 2050 oplopen tot zo’n 3,5 °C en in 2085 zelfs tot 4,9 °C.

**Hitte-eilandeffect**

In de steden wordt het vaak warmer dan in het omliggende buitengebied doordat steden meer warmte vasthouden. Dit hitte-eilandeffect neemt verder toe doordat steden steeds meer verstenen. Het ‘hitte-eilandeffect’ wordt veroorzaakt door de volgende factoren:
- Stenige materialen absorberen zonnestraling, waardoor het materiaal opwarmt .
- Er is een gebrek aan verdamping door weinig groen en water. Daardoor wordt een groot deel van de zonnestraling omgezet in voelbare warmte.
- Verschillende menselijke activiteiten stoten warmte uit, bijvoorbeeld in industrie en huishoudens.

‘s Nachts is het verschil in temperatuur tussen de stad en het omliggende buitengebied het grootst. Dit komt doordat de stad na zonsondergang langzamer afkoelt dan het buitengebied. Het temperatuurverschil kan oplopen tot meer dan 7 graden. De sterkte van het hitte-eilandeffect in een stad hangt vooral af van de hoeveelheid bebouwing, verharding en groen van het oppervlak. Verder speelt mee wat de verhouding is tussen gebouwhoogte en straatbreedte, en hoeveel warmte gebouwen en andere oppervlakken uitstralen naar de atmosfeer. Wat ook invloed heeft is in hoeverre een gebied open is zodat er wind doorheen kan waaien. De inrichting van een straat of wijk heeft dus invloed op de lokale temperatuur. De ene wijk veroorzaakt een sterker hitte-eilandeffect dan de andere.


#### Gevolgen van hitte
De gevolgen van de toenemende hitte zijn heel divers. Hitte kan leiden tot gezondheidsproblemen en extra sterfte onder kwetsbare groepen, maar bijvoorbeeld ook tot verminderde arbeidsproductiviteit en schade aan infrastructuur. 

De gevolgen zijn te herleiden naar drie domeinen van hitte: 
- Gebied: gevolgen voor de buitenruimte
- Gebouw: gevolgen voor woningen
- Gezondheid: gevolgen voor de gezondheid

Of de gevolgen op verschillende sectoren: 
- Waterhuishouding
- **Natuur**
- Landbouw, tuinbouw, visserij
- **Gezondheid**
- Recreatie en toerisme
- **Infrastructuur**
- Energie
- ICT en telecom
- Veiligheid
- Gebouwde omgeving en ruimtelijke ordening

*welke optie kiezen we: domeinen of sectoren; of plaatsen we de sectoren onder de domeinen; afh. van de keuze dit nog verder uitwerken, inclusief maatregelen*

